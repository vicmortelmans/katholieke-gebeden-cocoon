Omnípotens sempitérne Deus, ecce, accédo ad sacraméntum unigéniti Fílii
tui, Dómini nostri Jesu Christi;\
accédo tamquam infírmus ad médicum vitæ,\
immúndus ad fontem misericórdiæ,\
cæcus ad lumen claritátis ætérnæ,\
pauper et egénus ad Dóminum cœli et terræ.

Rogo ergo imménsæ largitátis tuæ abundántiam,\
quaténus meam curáre dignéris infirmitátem,\
laváre fœditátem,\
illumináre cæcitátem,\
ditáre paupertátem,\
vestire nuditátem;\
ut panem Angelórum, Regem regum et Dóminum dominántium, tanta suscípiam
reveréntia et humilitáte, tanta contritióne et devotióne, tanta puritáte
et fide, tali propósito et intentióne, sicut expédit salúti ánimæ meæ.

Da mihi, quæso, Domínici Córporis et Sánguinis non solum suscípere
sacraméntum, sed étiam rem et virtútem sacraménti.

O mitíssime Deus, da mihi Corpus unigéniti Fílii tui, Dómini nostri Jesu
Christi, quod traxit de Vírgine María, sic suscípere, ut córpori suo
mýstico mérear incorporári, et inter ejus membra connumerári.

O amantíssime Pater, concéde mihi diléctum Fílium tuum, quem nunc
velátum in via suscípere propóno, reveláta tandem fácie perpétuo
contemplári:

Qui tecum vivit et regnat in unitáte Spíritus Sancti Deus, per ómnia
sǽcula sæculórum.

Amen
