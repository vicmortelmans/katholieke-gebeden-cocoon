Te Deum laudámus: te Dominum confitémur.\
Te ætérnum Patrem omnis terra venerátur.\
Tibi omnes Angeli; tibi coeli et univérsae potestátes.\
Tibi Cherúbim et Séraphim incessábili voce proclámant:\
Sanctus, Sanctus, Sanctus, Dóminus Deus Sábaoth.\
Pleni sunt coeli et terra majestátis glóriæ tuæ.\
Te glóriosus Apostolórum chorus;\
Te Prophetárum laudábilis númerus;\
Te Mártyrum candidátus laudat exércitus.\
Te per orbem terrárum sancta confitétur Ecclésia:\
Patrem imménsæ majestátis;\
Venerándum tuum verum et únicum Fílium;\
Sanctum quoque Paráclitum Spíritum.\
Tu Rex glóriæ, Christe.\
Tu Patris sempitérnus es Fílius.\
Tu ad liberándum susceptúrus hóminem,\
non horruísti Vírginis úterum.\
Tu, devícto mortis acúleo,\
aperuísti credéntibus regna coelórum.\
Tu ad déxteram Dei sedes, in glória Patris.\
Judex créderis esse ventúrus.\
*(Hic genuflectitur)*\
Te ergo quæsumus, tuis fámulis súbveni,\
quos pretióso sánguine redemísti.\
Æterna fac cum sanctis tuis in glória numerári.

Salvum fac pópulum tuum, Dómine, et bénedic hæreditáti tuæ.\
Et rege eos, et extólle illos usque in ætérnum.\
Per síngulos dies benedícimus te.\
Et laudámus nomen tuum in sæculum, et in sæculum sæculi.\
Dignáre, Dómine, die isto sine peccáto nos custodíre.\
Miserére nostri, Dómine, miserére nostri.\
Fiat misericórdia tua, Dómine, super nos,\
quemádmodum sperávimus in te.\
In te, Dómine, sperávi:\
non confúndar in ætérnum.
