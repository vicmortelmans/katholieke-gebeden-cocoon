Midden in het vuur hieven de drie een loflied aan en riepen als uit één
mond: geprezen zij God, alleluia.

Looft onze God, al zijn dienstknechten.\
Looft de Heer, alle schepselen Gods,\
prijst en verheft Hem eeuwig.\
Looft de Heer, hemelse sferen,\
boden des Heren, prijst Hem.\
Looft Hem, wateren boven de hemel,\
hemelse machten, prijst Hem.\
Looft de Heer, zon en maan,\
sterren des hemels, prijst Hem.

Looft de Heer, regen en dauw,\
alle stormwinden, prijst Hem.\
Looft de Heer, vuur en hitte,\
koude en warmte, prijst Hem.\
Looft Hem, nevels en buien,\
hagel en vorst, prijst de Heer.\
Looft de Heer, ijs en sneeuw,\
nachten en dagen, prijst Hem.\
Looft de Heer, licht en donker,\
bliksem en wolken, prijst Hem.

Loof de Heer, heel de aarde,\
prijs en verhef Hem eeuwig.\
Looft de Heer, bergen en heuvels,\
al wat daar groeit, prijs de Heer.\
Looft de Heer, zeeën en stromen,\
bronnen van water, prijst Hem.\
Looft de Heer, zeegedrochten,\
alles wat leeft in het water,\
vogels des hemels, prijst Hem.\
Looft Hem, wilde en tamme dieren.

Mensenkinderen, prijst de Heer.\
Israël, loof de Heer,\
prijs en verhef Hem eeuwig.\
Looft de Heer, priesters des Heren,\
al zijn dienaren, prijst Hem.\
Looft Hem, geesten van de rechtvaardigen,\
vromen, ootmoedigen, prijst de Heer.\
Looft Hem, Ananja, Azarja, Misaël,\
prijst en verheft Hem eeuwig.\
Loven wij Vader en Zoon en Geest,\
laat ons Hem prijzen, verheffen voor eeuwig.\
Geprezen Gij, Heer, in de koepel des hemels,\
U komt de lof toe in alle eeuwen.

Midden in het vuur hieven de drie een loflied aan en riepen als uit één
mond: geprezen zij God, alleluia.
