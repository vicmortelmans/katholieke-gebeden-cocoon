Quare fremuérunt gentes, et pópuli meditáti sunt inánia?\
Astíterunt reges terræ, et príncipes convenérunt in unum advérsus
Dóminum et advérsus christum eius:\
“Dirumpámus víncula eórum et proiciámus a nobis iugum ipsórum!”.\
Qui hábitat in cælis, irridébit eos, Dóminus subsánnabit eos.\
Tunc loquétur ad eos in ira sua et in furóre suo conturbábit eos:\
“Ego autem constítui regem meum super Sion, montem sanctum meum!”.\
Prædicábo decrétum eius.\
Dóminus dixit ad me: “Fílius meus es tu; ego hódie génui te.\
Póstula a me, et dabo tibi gentes hereditátem tuam et possessiónem tuam
términos terræ.\
Reges eos in virga férrea et tamquam vas fíguli confrínges eos”.\
Et nunc, reges, intellegíte; erudimíni, qui iudicátis terram.\
Sérvite Dómino in timóre et exsultáte ei cum trémore.\
Apprehendíte discíplinam, ne quando iráscatur, et pereátis de via, cum
exarsérit in brevi ira eius.\
Beáti omnes, qui confídunt in eo.
