Stabat Mater dolorósa\
Juxta Crucem lacrimósa,\
Dum pendébat Filius.

Cujus ánimam geméntem,\
Contristátam et doléntem,\
Pertransivit gladius.

O quam tristis et afflicta\
Fuit illa benedicta\
Mater Unigéniti!

Quae maerébat, et dolébat,\
Pia Mater, dum vidébat\
Nati poenas inclyti.

Quis est homo, qui non fleret,\
Matrem Christi si vidéret\
In tanto supplicio?

Quis non posset contristári,\
Christi Matrem contemplári\
Doléntem cum Filio?

Pro peccátis suae gentis\
Vidit Jesum in torméntis,\
Et flagéllis súbditum.

Vidit suum dulcem natum\
Moriéndo desolátum,\
Dum emisit spíritum.

Eja mater, fons amóris,\
Me sentíre vim dolóris\
Fac, ut tecum lúgeam.

Fac, ut árdeat cor meum\
In amándo Christum Deum,\
Ut sibi compláceam.

Sancta Mater, istud agas\
Crucifixi fige plagas\
Cordi meo válide.

Tui nati vulneráti,\
Tam dignáti pro me pati,\
Poenas mecum dívide.

Fac me tecum pie flere,\
Crucifixo condolére,\
Donec ego víxero.

Juxta Crucem tecum stare,\
Et me tibi sociáre\
In planctu desídero.

Virgo vírginum praeclára,\
Mihi jam non sis amára:\
Fac me tecum plángere.

Fac, ut portem Christi mortem,\
Passiónis fac consórtem,\
Et plagas recólere.

Fac me plagis vulnerári,\
Fac me Cruce inebriári,\
Et cruó re Fílii.

Flammis ne urar succénsus,\
Per te, Virgo, sim defénsus\
In die judícii.

Christe, cum sit hinc exíre\
Da per Matrem me veníre\
Ad palmam victóriae.

Quando corpus moriétur,\
Fac, ut ánimae donétur\
Paradísi glória.

Amen.

Allelúja.
