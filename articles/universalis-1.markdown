Redo Dómine, sed credam fírmius;\
spero, sed sperem secúrius;\
amo, sed amem ardéntius;\
dóleo, sed dóleam veheméntius.

Adóro te ut primum princípium;\
desídero ut finem últimum;\
láudo ut benefactórem perpétuum;\
invóco ut defensórem propítium.

Tua me sapiéntia dírige,\
justítia cóntine,\
cleméntia soláre,\
poténtia prótege.

Offero tibi, Dómine cogitánda, ut sint ad te;\
dicénda, ut sint de te;\
faciénda, ut sint secúndum te;\
ferénda, ut sint propter te.

Volo quidquid vis,\
volo quia vis,\
volo quómodo vis,\
volo quámdiu vis.

Oro, Dómine; intelléctum illúmines,\
voluntátem inflámmes,\
cor emúndes,\
ánimam sanctífices.

Défleam prætéritas iniquitátes,\
repéllam futúras tentatiónes,\
córrigam vitiósas propensiónes,\
éxcolam idóneas virtútes.

Tríbue mihi, bone Deus, amórem tui,\
ódium mei,\
zelum próximi,\
contémptum mundi.

Stúdeam superióribus obœdíre,\
inferióribus subveníre,\
amícis consúlere,\
inimícis párcere.

Vincam voluptátem austeritáte,\
avarítiam largitáte,\
iracúndiam lenitáte,\
tepiditátem fervóre.

Redde me prudéntem in consíliis,\
constántem in perículis,\
patiéntem in advérsis,\
húmilem in prósperis.

Fac, Dómine, ut sim in oratióne atténtus,\
in épulis sóbrius,\
in múnere sédulus,\
in propósito firmus.

Curem habére innocéntiam interiórem,\
modéstiam exteriórem,\
conversatiónem exemplárem,\
vitam regulárem.

Assídue invígilem natúræ domándæ,\
gratiæ fovéndæ,\
legi servandæ,\
salúti promeréndæ.

Discam a te quam ténue quod terrénum,\
quam grande quod divínum,\
quam breve quod temporáneum,\
quam durábile quod ætérnum.

Da ut mortem prævéniam,\
judícium pertímeam,\
inférnum effúgiam,\
paradísum obtíneam.

Per Christum Dóminum nostrum.

Amen.
